<h1>Op zoek naar nieuwe smaken en gezonde, groene en goedkope voedingsmiddelen</h1>

<img alt="bocaux de l&eacute;gumes secs" class="imgcenter" src="bocaux.jpg" style="max-width:450px;width:100%;max-height:217px;" width="450">

<div id="plus" class="unroll">
<h4>Veel meer dan alleen maar groenten!</h4>
<div class="roll defaultunroll">
<p>In tegenstelling tot wat velen denken (of zelfs doen), is de vegetarische keuken niet uitsluitend beperkt tot de bereiding van groenten. Groenten zijn zeer belangrijk in een vegetarische maaltijd, maar worden steeds vergezeld van twee andere voedingsgroepen, namelijk granen en peulvruchten.</p>

<p>Hiermee komen we bij het geheim van de vegetarische keuken: de combinatie van deze voedingsgroepen. In verscheidene culturele tradities werd, reeds voor de komst van de voedingsspecialisten, gebruik gemaakt van deze heilzame combinatie. Maïs en gedroogde bonen in Zuid-Amerika, rijst en linzen in Indië, rijst en soja in Zuid-Oost-Azië, couscous en kikkererwten in de Maghreb en nog veel meer. In Europa worden droge bonen vaak gecombineerd met graansoorten van bij ons, vooral in de Italiaanse keuken. Onze voorouders combineerden deze twee voedingsgroepen dus al en, zonder dat ze dit zelf beseften, zorgden ze er zo voor dat hun organisme eiwitten aanmaakte.</p>
</div>
</div>


<div id="proteine" class="unroll">
<h4>Eiwitten en de rol van aminozuren</h4>
<div class="roll">
<p>Eiwitten vervullen een onmisbare rol in ons organisme. Het zijn voornamelijk de eiwitten die onze cellen vormgeven en die zorgen voor de opbouw van ons lichaam. Het menselijk lichaam "produceert" eiwitten op basis van aminozuren. Acht van die aminozuren, die nodig zijn voor de aanmaak van eiwitten, zijn essentieel omdat wij ze zelf niet kunnen aanmaken. We moeten ze dus opnemen. Deze acht aminozuren zijn vooral aanwezig in vlees. Door vlees te schrappen uit hun voedingspatroon, moeten vegetariërs oppassen voor een tekort aan eiwitten.</p>

<p>Anderzijds zijn fruit en groenten vooral rijk aan vitaminen en oligo-elementen. Groene bladgroenten daarentegen zijn rijk aan eiwitten, maar slechts weinig mensen zijn hiervan op de hoogte. Helaas worden ze niet meer veel gebruikt. Het gaat hier vooral over spinazie en koolsoorten. Slasoorten zijn zodanig gekruist waardoor ze nog weinig voedingswaarde hebben. Wilde planten daarentegen zijn nog zeer rijk aan proteïnen. De brandnetel is hier een goed voorbeeld van. De <a href="/cuisine-sauvage/">wilde keuken</a> biedt dus de mogelijkheid om toch voldoende eiwitten op te nemen.</p>
</div>
</div>

<div id="cereale" class="unroll">
<h4>Granen en peulvruchten: een plantaardige bron van eiwitten</h4>
<div class="roll">
<p>Laten we even terugkomen op de combinatie van granen en peulvruchten. Beide voedingsgroepen bevatten in totaal zeven van de acht essentiële aminozuren. Er is in elke voedingsgroep dus telkens één aminozuur dat bijna niet aanwezig is. Granen zijn arm aan lysine terwijl peulvruchten bijna geen methionine bevatten. Deze twee voedingsgroepen vullen elkaar echter wel aan. Zo zijn granen rijk aan methionine en peulvruchten aan lysine! Als we ze combineren, krijgen we dus hetzelfde resultaat als bij het eten van een steak!</p>
</div>
</div>

<div id="miracle" class="unroll">
<h4>Enkele wondervoedingsmiddelen</h4>
<div class="roll">

<p>Er zijn drie vegetarische voedingsmiddelen die, dankzij hun samenstelling van de acht aminozuren, zorgen voor de aanmaak van eiwitten zonder dat ze moeten worden gecombineerd. We hebben het hier over quinoa, hennepzaad en soja. Deze drie voedingsmiddelen vormen evenwel het onderwerp van een polemiek die soms terecht is.</p>

<p>Quinoa is eigenlijk geen graansoort. Alle granen behoren immers tot de grassenfamilie (<i>Gramineae</i> of <i>Poaceae</i>), terwijl quinoa behoort tot de familie van tweezaadlobbige kruidachtige planten (<i>Chenopodiaceae</i>), zoals spinazie en <a href="/cuisine-sauvage/plantes/chenopode-blanc/">melganzenvoet</a>. Quinoa is gezond en heeft een fijne en aangename smaak die me een klein beetje doet denken aan zoethout. De quinoazaadjes zijn meer en meer vertegenwoordigd in de Westerse keuken en worden ook bij ons steeds vaker verkocht. Deze tendens ligt evenwel aan de basis van de sociale en ecologische problemen in het gebied van herkomst, namelijk de Zuid-Amerikaanse hoogvlakten. De toegenomen vraag zorgt immers voor een verhoging van de verkoopprijs waardoor quinoa niet meer kan worden aangekocht door de lokale bevolking. Bovendien heeft deze prijsverhoging een groot aantal lokale boeren aangespoord om over te gaan op de monocultuur van quinoa. Dit leidt tot een bodemverarming van de landbouwgrond.</p>

<p>Hennepzaad is het zaad van de hennepplant die beter bekend staat onder zijn Latijnse benaming cannabis. Van oudsher maakt de mens op verschillende manieren gebruik van de hennepplant:&nbsp;voor de vervaardiging van touwen en leidingen, textiel, olie, brandstof, enz. Jammer genoeg bestaat er een strenge wetgeving omtrent de hennepteelt. Vandaag de dag is het roken van de bloeitoppen immers gebruikelijker dan het gebruiken van de vezels of het eten van de zaden. Toch zou de hennepteelt voor voedingsconsumptie minder schadelijk zijn voor het milieu dan bijvoorbeeld de maïsteelt. Bovendien heeft deze plant een hoge voedingswaarde. Er bestaan verschillende verenigingen die de consumptie van de hennepplant promoten, en dan hebben we het niet over het recreatief gebruik. In gespecialiseerde kruidenierszaken worden al enkele hennepprodukten verkocht. Het debat gaat dus nog eventjes door.</p><p>Soja is zowat de cultusplant van de vegetariërs geworden. Deze plant gedijt in uiteenlopende klimaatgebieden en wordt in de hele wereld geconsumeerd. Soja is rijk aan essentiële aminozuren waardoor talrijke verenigingen werden aangespoord tot de uitbouw van de sojateelt in landen met een hoog ondervoedingspercentage. Er bestaan enorm veel afgeleide produkten en bereidingswijzen van soja: sojasaus, tamari, sojamelk, miso, shoyu, tofu, tempeh, TVP (texturized vegetable protein, ook wel "sojabrokken" genoemd)... Jammer genoeg is het grootste deel van de soja in onze winkels afkomstig van GGO-planten. Bovendien wordt soja vaak afgekeurd wegens het hoge gehalte aan fyto-oestrogenen. Voornamelijk het gebruik van sojamelk in de voeding van pasgeborenen is het onderwerp van zware kritiek. Voor volwassenen is en blijft een normale consumptie van soja en de afgeleide produkten een efficiënte en praktische vleesvervanger.</p>

</div>
</div>

<div id="viande" class="unroll">
<h4>Waarom onze vleesconsumptie verminderen</h4>
<div class="roll">

<p>Ik heb niet de bedoeling om vlees volledig te bannen uit ons voedingspatroon. Zelf hou ik van lekkere en vernieuwende gerechten waar vaak een stukje vlees bij hoort. Er staan trouwens verschillende <a href="/recettes/">recepten</a> met vlees op deze website. Toch is een vermindering van onze vleesconsumptie van groot belang. Zo zou er één of twee keer per week een vegetarische maaltijd op het dagmenu kunnen staan. Zelf heb ik mij deze gewoonte eigen gemaakt om drie redenen. In de eerste plaats werd ik aangespoord door het vernieuwende aspect van vegetarisme. Door afstand te nemen van de traditionele combinatie van vlees, koolhydraten en groenten, gaat er een wereld van culinaire mogelijkheden open. Verder zijn vegetarische maaltijden heilzaam en goed voor het milieu. Ten slotte is het minder eten van vlees ook voelbaar in uw portemonnee!</p>

<p>Op gezondheidsniveau wordt stilaan duidelijk dat de hoge toename van de vleesconsumptie in de Westerse keuken niet ongestraft blijft. Vleesprodukten bevatten immers veel verzadigde vetten. Deze vetten zorgen voor een cholesterolverhoging, overgewicht en verhogen het risico op hart-en-vaat-ziekten. De ene vleessoort is uiteraard de andere niet. Zo is een kippenfilet minder schadelijk dan een stuk spek. De intensieve veeteelt heeft een grote invloed op de samenstelling van het vlees. Voor het vetmesten van de dieren worden bijvoorbeeld viseiwitten gebruikt die eigenlijk geen deel uitmaken van het normale voedingspatroon van een koe of van een kip. Door de dieren op te sluiten, worden veetelers genoodzaakt de dieren vaker in te enten om ziektes te vermijden. Dat komt uiteraard ook in onze voeding terecht.</p><p>Ook op ecologisch niveau heeft de toename van de intensieve veeteelt rampzalige gevolgen. En dan hebben we het nog niet over het welzijn van de dieren. Voor één kilo rundsvlees moet 15 à 18 kilo graan worden geproduceerd! Ook voor de graanproduktie worden meststoffen en pesticiden gebruikt met als gevolg de verwoestijning en de erosie van de bodem. Bovendien wordt vee vaak gevoed met maïs. Voor de produktie van één kilo maïs, is een ton water nodig. Voor één kilo rundsvlees is dus 15 ton water nodig. De varkensteelt is vaak niet-grondgebonden waarbij een deel van de mest wordt verspreid over de velden. Deze meststoffen, al dan niet verspreid, komt vervolgens terecht in rivieren, waterlopen en in de zee waardoor deze ernstig vervuild worden. Deze vervuiling ligt bijvoorbeeld aan de basis van de groene getijden in Bretagne. De batterijkippen, ten slotte, worden vaak getroffen door vogelziekten. De vogelgriep is hier een goed voorbeeld van.</p><p>Het is hier echter niet de bedoeling om angst te zaaien, dan wel om plezier te oogsten! Het onderzoekswerk laten we beter over aan de experts terwijl wij de grot van Ali Baba van de granen en de peulvruchten ontdekken! Door te klikken op de link onderaan vindt u een beschrijving alsook talrijke recepten.</p><p>Ah, en had ik al meer uitleg gegeven over het effect in uw portemonnee? Vergelijk dan de volgende keer dat u boodschappen doet de prijs van een kilo droge bonen met de prijs van een kilo steak... Smakelijk!</p>

</div>
</div>

<div class="court">

<ul>
	<li><a href="produits-vegetariens/">Presentatie en recepten: granen, peulvruchten en afgeleide produkten van soja</a></li></ul>

<div class="court">

  

</div>
	        </div>
