<h3>Winterpostelein</h3>

<img align="left" alt="Claytone de Cuba" src="claytone.jpg" style="max-width:450px;width:100%;max-height:300px;" width="450">

<p>Op de groentemarkt bestaat er een grote verwarring tussen enerzijds winterpostelein of <i>Claytonia</i> en anderzijds gewone postelein. Winterpostelein is een aanvaardbare volksterm, maar de benaming "postelein" verwijst niet naar dezelfde plant.</p>

<p>Winterpostelein (<i>Claytonia perfoliata</i>) en postelein (<i>Portulaca oleracea</i>) behoren allebei tot dezelfde plantenfamilie (<i>Portulacaceae</i>). &nbsp;Dit verklaart de gelijkaardige benamingen van deze twee planten. Toch gaat het hier om twee verschillende planten en dus twee verschillende groenten.&nbsp;</p>

<p>Zoals de naam al doet vermoeden is winterpostelein een wintergroente. Toch kunnen jonge planten al in de zomer geoogst worden om te verwerken in salades. Meestal wordt winterpostelein echter in het najaar geoogst voor de bereiding van een verrukkelijke winter- of herfstsalade.</p>

<p>Winterpostelein wordt dus hoofdzakelijk gebruikt voor salades, maar kan ook zoals spinazie worden bereid. Toch wordt winterpostelein beter rauw gegeten omdat deze prijzige groente fel slinkt tijdens het kookproces. Winterpostelein is lekker in combinatie met veldsla of tarwe in een najaarse salade.&nbsp;</p>
