<h3>Spaghettipompoen</h3>
 
<img style="width: 100%; max-height: 300px; max-width: 450px;" alt="courge spaghetti" align="right" src="courge-spaghetti.jpg" width="450">
 
<p>Dit is een originele pompoen waaraan uw kinderen heel wat plezier kunnen beleven of die hen kan overtuigen om groenten te eten. Ook kan u met deze groente indruk maken op uw schoonmoeder die zich misschien een kookboek uit haar kindertijd zal herinneren.</p>
 
<p>Eerst en vooral moet u leren de spaghettipompoen te herkennen. Door de langwerpige vorm en de felle, geel-oranje kleur doet deze pompoen denken aan de honingmeloen. De reuk is echter sterk verschillend. Bovendien heeft de spaghettipompoen vaak overlangse donkeroranje of groene strepen. De kleur kan echter ook heel licht zijn en de strepen zijn niet altijd aanwezig. Maar uw groenteverkoper kan u ongetwijfeld meer informatie geven.</p>
 
<p>Het vruchtvlees van de spaghettipompoen lijkt inderdaad sterk op ... spaghetti! Het heeft een speciale, vezelige (maar malse) structuur en valt uit elkaar in lange draden na het kookproces. Deze groente kan dus worden gebruikt in tal van bereidingen.</p>
 
<p>Er bestaan verschillende manieren om de spaghettipompoen te bereiden. Hierbij is het interessant om gebruik te maken van een oven. Zo kan de pompoen overlangs in twee worden gesneden. Vervolgens moeten de pitten worden verwijderd en het vruchtvlees worden besprenkeld met olijfolie. Daarna laat u de pompoen, met het vruchtvlees naar boven, gedurende 35 à 40 minuten bakken in een voorverwarmde oven op 180°. Als u met een mes zonder al te veel weerstand in het vruchtvlees kan snijden, dan is de pompoen gaar. Op deze manier wordt de schil van de pompoen hard waardoor ze dienst kan doen als serveerschaal en ... bord!</p>
 
<p>Wanneer de pompoen gaar is, kan u het vruchtvlees met een vork in de lengte uit de schil schrapen en gebruiken als spaghetti. Of u kan de pompoen meteen opvullen met een saus naar keuze en zo opdienen.</p>
 
 
<ul class="recipes">
	<li><a href="/recettes/courge-spaghetti-gratin/">Gegratineerde spaghettipompoen met ratatouille</a>
</li></ul>
