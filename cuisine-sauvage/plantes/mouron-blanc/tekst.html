    <h3>Vogelmuur</h3>
    <div class="nom">
      Latijnse benaming: <i>Stellaria media</i><br>Plantenfamilie: Anjerfamilie (<i>Caryophyllaceae</i>)</div>
    <img align="left" alt="vogelmuur" src="mouron.jpg" style="max-width:320px;width:100%;max-height:213px;" width="320">
    <p>Toen ik moest koken voor een groep die een biodynamische boerderij had bezocht, stond een vogelmuursalade op het menu. Dit gerecht werd zeer positief onthaald. In de namiddag hielp dezelfde groep bij het wieden van de aardbeibedden. Toen ze al het onkruid bij het compost gooiden, wees ik hen erop dat ze de planten weggooiden die ze tijdens het middagmaal hadden gegeten. "Ja, vogelmuur!", antwoordden ze lachend en in koor, waarna ze de planten in de kruiwagen bleven gooien.</p><p>De conclusie uit dit verhaal? Vogelmuur staat algemeen bekend als onkruid. Ook al genoten mijn tafelgasten van wilde planten in de maaltijd, het plukken en het koken met wilde planten bleek toch nog een stapje verder te gaan.<br></p>
    <p>Toch is vogelmuur een uitstekende groente die overvloedig aanwezig is en een goede basis vormt voor salades. Met een bosje vogelmuur, in combinatie met andere wilde planten, kan gemakkelijk een wilde salade worden bereid. Rauwe vogelmuur heeft een frisse smaak, een aangename, krokante textuur en is lekker met een kommetje rijst. Maar de plant wordt ook in warme gerechten gebruikt, vooral in soepen.</p>
    <ul class="recipes">
      <li><a href="/recettes/riz-mouron/">Rode rijst met vogelmuur</a></li>
      <li><a href="/recettes/salade-sauvage/">Wilde salade</a></li>
    </ul>
    <div class="anecdote">
      Vogelmuur, mier, murie, muur. Allemaal volkse benamingen die verwijzen naar een en dezelfde plant. Dit zorgt voor heel wat verwarring bij plantkundigen die niet uit onze streken afkomstig zijn. De benaming "vogelmuur" heeft ongetwijfeld te maken met het feit dat deze plant erg in trek is bij vogels. De plant mag echter niet worden verward met de giftige rode guichelheil. Om zeker te zijn, kan men dus best wachten tot de plant zijn witte bloemetjes toont.</div>
